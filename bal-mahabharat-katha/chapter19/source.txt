पांडवों के वनवास की अवधि पूरी होने को ही
थी। बारह बरस समाप्त होने में कुछ ही दिन रह
गए थे। उन्हीं दिनों एक निर्धन ब्राह्मण की
सहायता करते हुए पाँचों भाई जंगल में काफी दूर
निकल आए। वे थके हुए थे, सो जरा सुस्ताने
लगे। युधिष्ठिर नकुल से बोले-भैया! जरा उस
पेड़ पर चढ़कर देखो तो सही कि कहीं कोई
जलाशय या नदी दिखलाई दे रही है?
नकुल ने पेड़ पर चढ़कर देखा और उतरकर
कहा कि कुछ दूरी पर ऐसे पौधे दिखाई दे रहे
हैं जो पानी के नजदीक ही उगते हैं। आसपास
कुछ बगुले भी बैठे हुए हैं। वहीं कहीं आसपास
पानी अवश्य होना चाहिए। युधिष्ठिर ने कहा कि
जाकर देखो और पानी मिले, तो ले आओ। यह
सुनकर नकुल तुरंत पानी लाने चल पड़ा। कुछ
दूर चलने पर अनुमान के अनुसार नकुल को
एक जलाशय मिला। उसने सोचा कि पहले तो
मैं अपनी प्यास बुझा लूँ और फिर तरकश में
पानी भरकर भाइयों के लिए ले जाऊँगा। यह
सोचकर उसने दोनों हाथों की अंजुलि में पानी
लिया और पीना ही चाहता था कि इतने में
आवाज आई-माद्री के पुत्र! दुःसाहस न करो।
यह जलाशय मेरे अधीन है। पहले मेरे प्रश्नों का
उत्तर दो। फिर पानी पियो।
पर उसे प्यास इतनी तेज लगी थी कि उस
वाणी की परवाह न करके उसने अंजुलि से
पानी पी लिया। पानी पीकर किनारे पर चढ़ते ही
उसे कुछ चक्कर-सा आया और वह गिर पड़ा।
बड़ी देर तक नकुल के न लौटने पर
युधिष्ठिर चितित हो गए और उन्होंने सहदेव को
भेजा। सहदेव जलाशय के नजदीक पहुँचा तो
नकुल को जमीन पर पड़ा हुआ देखा। पर उसे
भी प्यास इतनी तेज लगी थी कि वह कुछ ज्यादा
सोच न सका। वह पानी पीने को ही था कि
पहले जैसे वाणी उसे भी सुनाई दी। उसने वाणी
की चेतावनी पर ध्यान न देते हुए पानी पी लिया
और किनारे पर चढ़ते-चढ़ते वह अचेत होकर
नकुल के पास ही गिर पड़ा।
जब सहदेव भी बहुत देर तक नहीं लौटा,
तो युधिष्ठिर घबराकर अर्जुन से बोले-जाकर
देखो तो उनके साथ कोई दुर्घटना तो नहीं हो
गई? अर्जुन बड़ी तेजी से चला। तालाब के
किनारे पर दोनों भाइयों को उसने मृत पड़े हुए
देखा, तो वह चौंक उठा। वह नहीं समझ पाया
कि इनकी मृत्यु का क्या कारण है! यह सोचते
हुए अर्जुन भी पानी पीने के लिए जलाशय में
उतरा कि तभी उसे भी वही वाणी सुनाई
दी-अर्जुन! मेरे प्रश्नों का उत्तर देने के बाद
ही प्यास बुझा सकते हो। यह तालाब मेरा है।
मेरी बात नहीं मानोगे, तो तुम्हारी भी वही गति
होगी, जो तुम्हारे दो भाइयों की हुई है।
अर्जुन यह सुनकर गुस्से से भर गया। उसने
बाण छोड़ने शुरू कर दिए। जिधर से आवाज
सुनाई दी थी, उसी ओर निशाना लगाकर वह
तीर चलाता रहा, किंतु उन बाणों का कोई असर
नहीं हुआ।
अपने बाणों को बेकार होते देखकर अर्जुन
के क्रोध की सीमा न रही। उसने सोचा पहले
अपनी प्यास तो बुझा ही लूँ। फिर लड़ लिया
जाएगा। यह सोचकर अर्जुन ने जलाशय में उतरकर
पानी पी लिया और किनारे आते-आते चारों खाने
चित्त होकर गिर पड़ा।
उधर बाट जोहते-जोहते युधिष्ठिर बड़े व्याकुल
हो उठे। भीमसेन से चितित स्वर में बोले-भैया
भीमसेन! देखो तो अर्जुन भी नहीं लौटा। जरा
तुम्हीं जाकर तलाश करो कि तीनों भाइयों को
क्या हो गया है।
युधिष्ठिर की आज्ञा मानकर भीमसेन तेजी
से जलाशय की ओर बढ़ा। तालाब के किनारे पर
देखा कि तीनों भाई मरे-से पड़े हुए हैं। सोचा,
यह किसी यक्ष की करतूत मालूम होती है। जरा
पानी पी लूँ फिर देखता हूँ। यह सोचकर भीमसेन
तालाब में उतरना ही चाहता था कि फिर वही
आवाज आई। मुझे रोकनेवाला तू कौन है?
कहता हुआ भीमसेन बेधड़क तालाब में उतर
गया और पानी भी पी लिया। पानी पीते ही
अपने भाइयों की तरह वह भी वहीं ढेर हो गया।
उधर युधिष्ठिर अकेले बैठे घबराने लगे और
सोचने लगे कि बड़े आश्चर्य की बात है कि
कोई भी अब तक नहीं लौटा! आखिर भाइयों को
हो क्या गया? क्या कारण है कि अभी तक वे
लौटे नहीं? जल की खोज में वे जंगल में
इधर-उधर भटक तो नहीं गए? मैं ही चलकर
देखूँ कि क्या बात है!
युधिष्ठिर उसी विषैले तालाब के पास जा पहुँचे,
जिसका जल पीकर उनके चारों भाई मृत-से पड़े
हुए थे। यह देखकर युधिष्ठिर चौंक पड़े। असह्य
शोक के कारण उनकी आँखों से आँसू बह चले।